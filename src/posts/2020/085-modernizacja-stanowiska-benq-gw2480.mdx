---
title: "Modernizacja stanowiska i parę słów o monitorze BenQ GW2480"
slug: "modernizacja-stanowiska-benq-gw2480"
date: "2020-09-21"
image: "./images/084.jpg"
categories: ["KOMPendium wiedzy", "Recenzje", "DIY"]
tags: []
relatedPosts: []
---

Zacznijmy od przedstawienia stanu obecnego i nie myślcie sobie, że na co dzień panuje tutaj taki porządek - zrobiłem go na potrzeby tego artykułu. Normalnie, gdy to stanowisko robi za miejsce pracy, wala się tu wszystko, a pudełko po słuchawkach pełniące rolę podstawki pod boczny monitor mocno utrudniało mi sprawę. W dodatku znajdujący się na nim ekran miał słabe parametry i był jedynie rozwiązaniem tymczasowym na czas koronawirusowego lockdown'u. Rosnąca ilość zadań do wykonania na raz na komputerze zmusiła mnie do szybszego pomyślenia o nowy monitorze z porządną rozdzielczością.

<!--stare stanowisko-->

## BenQ GW2480

Moim podstawowym monitorem (ten po prawej stronie) od wielu lat jest BenQ GW2270. Uważam go cały czas za jeden z najlepiej przemyślanych i wykonanych ekranów. Posiada on matrycę AMVA, rozdzielczość Full HD oraz dwa porty HDMI wraz z portem D-SUB. Z racji mojego zadowolenia owym modelem, poszukując nowego monitora bacznie śledziłem ofertę BenQ. Seria oznaczona numerem 70 niestety została już wycofana, a szkoda, bardzo lubię perfekcje i nie obraziłbym się, gdyby monitory wyglądały identycznie. W aktualnej ofercie producenta była natomiast seria numer 80. Z racji tego, że nie mógł być to już ten sam model, postanowiłem, że pójdę w odrobinę większą przekątną, ponieważ mam teraz większe stanowisko, niż posiadałem poprzednio i przekątna 22 cale była już mała.

Tak oto przedstawiam Wam BenQ GW2480. Miał on kilku przeciwników, ale żaden z nim nie oferował takich dodatków jak BenQ. Rozpoczynając od unboxingu, w pudełku znajdziemy zestaw wielojęzycznych instrukcji, płytkę CD ze sterownikami, dwuczęściową nóżkę, kabel zasilający, kabel sygnałowy HDMI oraz rzecz jasna monitor.

<!--styropian z zawartością-->

Pierwszym elementem jakim wypakowałem była nóżka. Jest ona prostokątna i bardzo przypomina nóżkę mojego starego GW2270. Bardzo podoba mi się ten prostokątny kształt, ponieważ jest bardziej pasowny od swoich okrągłych odpowiedników, a także dzięki wysięgnikowi znajdującemu się za monitorem, pozwala położyć na swojej powierzchni jakieś przedmioty. Pamiętam, że uwielbiałem na niej odkładać swój telefon oraz długopis, by był zawsze pod ręką. Nowa generacja zaoferowała jednak jedną znaczącą zmianę względem 22-calowego poprzednika. BenQ GW2480 w swojej podstawce posiada bowiem genialnie zaprojektowany i ukryty organizer na przewody. Z resztą sami to oceńcie spoglądając na zdjęcia poniżej.

<!--porównanie nóżek oraz kolaż z organizerem na przewody-->

Najlepsze jest to, że tak samo jak w przypadku poprzedniego monitora, tak i tu miałem wyrzuty sumienia, że zastępuje tak świetnie zaprojektowaną podstawkę uchwytem VESA. Niestety bardzo zależało mi na miejscu na biurku oraz możliwości regulacji wysokości ekranu, więc ta decyzja nie podlegała dyskusji. Wracając do samego monitora i jego specyfikacji. Jest to tak jak już wspominałem 24-calowy monitor posiadający matrycę IPS o rozdzielczości Full HD, wbudowane głośniki, czujnik natężenia światła oraz bezramkowy ekran. Ze złącz dostępne jest HDMI, DisplayPort, D-SUB oraz wejście i wyjście audio (taki sam duet posiadał GW2270, co jest bardzo przydatne). Do sterowania urządzeniem posłuży sześć przycisków znajdujących się na jego dolnej krawędzi (opowiem o nich jeszcze później).

## Nowy monitor w akcji

Od publikacji tego artykułu monitora używam prawie dwa miesiące. Jakość wyświetlanego obrazu jest oczywiście bez zastrzeżeń, choć mając teraz do porównania matrycę IPS oraz VA, muszę stwierdzić, że preferuję bardziej odmianę VA, która notabene jest przedstawiana jako "ulepszony IPS". Ewidentnie widać, że nowy ekran ma mniejszy kontrast (3000:1 dla VA i 1000:1 dla IPS), a także kąty widzenia są odrobinę węższe. Widać to szczególnie na krawędziach matrycy, na których obraz ewidentnie szarzeje wraz ze zwiększaniem kąta widzenia. Tak czy siak, obraz prezentowany przez GW2480 jest nadal bardzo dobrej jakości.

Mówiąc już o działaniu muszę wspomnieć o genialnie przemyślanym menu oraz jego przyciskach sterowania. Pewnie myślicie co może być takiego fajnego w przyciskach monitora. Otóż jedną z funkcji, która naprawdę urzekła mnie w monitorach BenQ są personalizowane przyciski skrótów. Oba modele pozwalają na zdefiniowanie do 3 własnych skrótów do funkcji urządzenia. Dla przykładu na starym monitorze wybrałem sobie regulację podświetlenia, zmianę wejścia obrazu oraz filtr niebieskiego światła. Na nowym monitorze skonfigurowałem prawie to samo, z tą różnicą, że zamieniłem filtr niebieskiego światła na regulację głośności wbudowanych głośników. Nie wiem jak Wy, ale ja jeszcze nie spotkałem monitora z taką funkcją. Mam teraz dwa monitory, dwa identyczne ekrany ustawień ze skrótami pozwalającymi zmienić mi za pomocą jednego przycisku najczęściej modyfikowane przeze mnie ustawienia. Jak dla mnie cudo.

## Wady GW2480

Jak w każdym sprzęcie znalazłem także wady. Oprócz wspomnianego wcześniej słabszego kontraktu oraz kątów widzenia nie zachwycił mnie niestety znajdujący się na dolnej krawędzi sensor światła. W teorii powinien on pozwolić mi na komfortową pracę w zmiennych warunkach oświetlenia, a naprawdę jedynie mnie raził. Oferowany przez niego zakres jasności był dla moich oczu nie do wytrzymania, a jego regulacja w ustawieniach dawała jedynie drobną poprawę, więc zrezygnowałem całkowicie z tej opcji. Następna wada dotyczy również podświetlenia, a mianowicie zakresu regulacji podświetlenia matrycy w trybie bez korekty czujnika światła. Menu monitora ewidentnie powinno pozwalać zejść na jeszcze niższe wartości podświetlenia, które w porównaniu ze starszym GW2270 są zauważalnie wyższe. Ostatnią wadą monitora są jego wbudowane głośniki. Co prawda nie spodziewałem się po nich rewelacji. Wiedziałem, że w takich urządzeniach zapewniają one jedynie podstawową jakość dźwięku, ale muszę przyznać, że rozczarowały mnie. Jednak oferowany przez nie dźwięk jest bardzo słabej jakości i nie wiem czy kiedykolwiek (nawet w podbramkowej sytuacji) ich użyję.

<!-- MOŻLIWY PODZIAŁ -->

## Wyłącznik pod zasilanie audio

Jedną z wad posiadanych przeze mnie głośników 2.1 jest okresowe uderzenie głośnika basowego, gdy ten nie jest używany. Niby nic, ale można się go trochę przestraszyć. Aby wyłączyć głośniki byłem zmuszony sięgać głęboko ręką do głośnika basowego, aby użyć wyłącznika znajdującego się na jego obudowie. Takie rozwiązanie było niewygodne oraz bałem się, że takie jego często używanie doprowadzi do jego uszkodzenia i potrzeby naprawy. Postanowiłem coś z tym zrobić i wykonać sobie niestandardowy przedłużacz do ich wyłączania.

<WarningBlock>Opisywane poniżej elementy będą pracowały pod niebezpiecznym dla człowieka napięciem 230V. Należy je wykonać solidnie, aby nie stwarzały zagrożenia dla życia lub zdrowia. Jeśli nie czujesz się na siłach, aby wykonać taką instalację samodzielnie, nie rób jej i poproś o pomoc wykwalifikowanej osoby.</WarningBlock>

W sklepie budowlanych zakupiłem płaskie gniazdo oraz wtyczkę (obie bez uziemienia), przełącznik nożny typu włącz-wyłącz oraz odpowiednią dla mojego biurka długość przewodu dwużyłowego. Do wykonania przedłużacza użyłem nożyczek, ściągacza izolacji, skalpela oraz zestawu śrubokrętów. Pracę rozpocząłem od przecięcia przewodu na pół oraz odizolowaniu końcówki jednego z nich. Następnie zabrałem się za zarabianie blaszek łączących przewód z otworami gniazdka. W przypadku prądu zmiennego i gniazdka bez bolca, kolejność przewodów nie ma znaczenia. Analogicznie sytuacja miała się z wtyczką, którą zarobiłem na jednym z końców drugiego kawałka przewodu.

<!--zarabianie gniazdka oraz wtyczki-->

Ostatnim elementem do zamontowania został wyłącznik nożny, który miał połączyć obie połówki przewodu. Przełącznik po rozkręceniu zawierał w sobie wykonany z plastiku mechanizm przełącznika z dwoma otworami na przestrzał oraz malutki metalowy konektor służący do połączenia drugiej żyły przewodu. Z racji tego, że oba połączenia były tam skręcane śrubą w tulejce, postanowiłem dla pewności pokryć jeszcze końcówki przewodów cyną. Następnie zamontowałem oba przewody w gnieździe. Przewód brązowy (fazowy) umieściłem zgodnie ze sztuką w przełączniku tak, aby po wyłączeniu przedłużacza faza nie znajdowała się na końcu przewodu. Oczywiście w przypadku wtyczki bez uziemienia nie ma to dużego znaczenia, ponieważ można ją podłączyć odwrotnie, ale jak robić, to porządnie. Na koniec pozostało skręcić obudowę przełącznika i wykonać mały test np. przy użyciu lampki biurkowej. Wszystko działało idealnie :)

## Szykowanie uchwytu pod nowy monitor

Następną modernizacją, w jaką chciałem wyposażyć router był drugi uchwyt VESA, aby powiesić mój nowy monitor GW2480. W tym celu zakupiłem uchwyt ART L-01X. Miałem ochotę na model ART L-01 ze względu na lepsze mocowanie do blatu, ale niestety jego dostępność była tragiczna. Czemu lepsze mocowanie? To jest wynik nauczki, jaką sprezentował mi mój pierwszy uchwyt VESA, na którym wisi BenQ GW2270. Zamawiając ART-a liczyłem na to, że ten będzie miał je lepsze i nie będzie wymagało ode mnie specjalnych modyfikacji. Gdy otworzyłem opakowanie nowego uchwytu, nie wiedziałem, czy się śmiać czy płakać. Zamówiony przeze mnie ART L-01X to tak naprawdę Maclean MC-753 (ze zmienionym logo), czyli mój pierwszy uchwyt, który wymagał ode mnie zmodyfikowania uchwytu :D Chciałem uniknąć problemów, a teraz mam powtórkę z rozrywki

<!--porównanie obu uchwytów (zdjęcie z telefonu)-->

Pozostało się tym nie przejmować i zacząć skręcać uchwyt. Jego montaż nie jest trudny i wszystko sprowadza się do przykręcenia kilu śrubek oraz naklejeniu pięciu gumowym nóżek. Na zdjęciach poniżej możecie zobaczyć o jaką modyfikację uchwytu mi chodziło i dokładnie taką samą ma zastosowany mój pierwszy uchwyt. Po prostu tylnia ścianka biurka jest na tyle blisko krawędzi blatu, że oryginalna śruba nie byłaby wstanie się obrócić wokół własnej osi. Najprostszą opcją zostało oczywiście ucięcie jej długich ramion.

<InfoBlock>W przypadku zakupu takiego uchwytu zalecam się zaopatrzyć w własny zestaw imbusów wraz z grzechotką dla zrobienia dobrej dźwigni. Malutkie kluczyki dołączone do zestawu nie pozwalają komfortowo i solidnie skręcić całego zestawu, która ma przecież dźwigać wielokilogramowy monitor na swoim wysięgniku.</InfoBlock>

<!--galeria ze skręcania uchwytu-->

Na koniec pozostało przytwierdzić "motylek" VESA do plecków monitora. Do tego celu producent uchwytu dołącza szereg przeróżnych wariantów śrub. Ja z racji posiadania drugiego egzemplarza tych woreczków z pierwszego uchwytu doskonale wiedziałem, których wariantów mam użyć. Wam zalecam uważne dobranie ich średnicy oraz przede wszystkim długości. Zbyt długie śruby nie docisną dobrze "motylka" i co gorsza mogą nawet przebić matrycę monitora z drugiej strony! Dokręcajcie je z wyczuciem!

## Demontaż starego okablowania oraz nowa instalacja zasilająca

Listwa zasilająca znajdująca się po lewej stronie mojego biurka pękała już w szwach. Nie pozwalała mi podłączyć aby jednego dodatkowego urządzenia. Z tego powodu potrzebowałem zamontować w biurku drugą, dodatkową listwę, która przejęła by chociaż zasilanie obydwu monitorów. Nowa listwa zostanie umiejscowiona pod blatem w okolicach przepustu pod kable klawiatury oraz myszy. Na początku zdemontowałem znajdującą się za biurkiem pajęczynę starych przewodów, a następnie odmierzyłem miejsce pod montaż nowej listwy, tak, aby nie kolidowała ona ze znajdującymi się po drugiej stronie uchwytami pod kable. Z racji tego, że listwa nie posiadała uchwytów pod przykręcenie śrubami wybór padł na montaż parą niezawodnych trytek. Wymierzyłem odpowiedni ich rozstaw, a następnie wywierciłem wiertarką 4 otwory. Uchwyty spasowały idealnie, a znajdujące się pod biurkiem oświetlenie LED rewelacyjnie oświetliło mi stanowisko pracy :D

<!--galeria z montażu listwy-->

Następnym krokiem zostało zamontowanie przygotowanego wcześniej przedłużacza dla głośników. Przełącznik został zamontowany od spodu za pomocą silnej piankowej taśmy w taki sposób, abym mógł go bezproblemowo używać, łapiąc ręką prawą krawędź biurka. Wtyczkę przedłużacza podłączyłem do nowej listwy, a gniazdko przełożyłem przez otwór do tylnej listwy na przewody, gdzie zostanie podłączona do niej wtyczka idąca od głośników. Przewód przymocowałem na srebrną taśmę - rozwiązanie może niezbyt eleganckie, ale działa i jest widoczne jedynie od spodu.

## Montaż uchwytów oraz okablowania

Po wykonaniu wszystkich przeróbek pozostało już tylko założenie obydwu uchwytów na monitory oraz ułożenie na nowo wszystkich przewodów. Wszystkie urządzenia poza jednostką centralną zostały podłączone do listwy pod blatem, natomiast listwa boczna posiada jedynie dwie wtyczki - jedną od jednostki, a drugą od dodatkowej listwy. Dzięki temu uzyskałem trzy wolne gniazda, a nawet możliwość wyłączenia całego osprzętu oprócz komputera na przykład w celu pobrania jakiejś dużej ilości danych przez całą noc. Zdjęcia z montażu stanowiska oraz efekt końcowy możecie zobaczyć poniżej:

<!--galeria WIP oraz efekt końcowy-->

## Podsumowanie

I to by było na tyle. Wszystkie zaplanowane przeze mnie modyfikacje zostały zastosowane. Uzyskałem wolne gniazdka w listwie, dodatkową przestrzeń na biurku, mogę sterować głośnikami za pomocą wygodnego przycisku pod blatem oraz oczywiście mogę teraz używać dwóch monitorów o tej samej rozdzielczości, co z pewnością bardzo ułatwi mi pracę. Mam nadzieję, że zainteresowałem choć część z Was moimi przeróbkami. Sekcja komentarzy jest do Waszej dyspozycji. Na dzisiaj to tyle i do usłyszenia :)