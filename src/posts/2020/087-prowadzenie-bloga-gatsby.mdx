---
title: "Prowadzenie bloga Gatsby od kuchni"
slug: "prowadzenie-bloga-gatsby"
date: "2020-10-28"
image: "./images/085.jpg"
categories: ["Newsy"]
tags: []
relatedPosts: []
---

Minął już jakiś czas od oficjalnego uruchomienia [nowej wersji serwisu Redark przy użyciu Gatsby'ego](/zegnaj-wordpressie). Sytuacja z prowadzeniem bloga się już trochę uspokoiła, więc to dobry moment, aby podzielić się z Wami tym, jak teraz wygląda proces publikowania artykułów na stronie. Dodatkowo chciałbym przedstawić spisaną przeze mnie listę plusów i minusów obcowania z Gatsby'm w porównaniu do poprzedniego CMS'a, jakim był oczywiście WordPress.

## Jak przechowywanie są dane witryny?

WordPress do swojego działania wymaga dwóch rzeczy: konta FTP na serwerze hostingowym oraz bazy danych MySQL. Po utworzeniu i skonfigurowaniu tych rzeczy, system był samowystarczalny i gotowy do działania. W przypadku Gatsby'ego jest trochę inaczej. Po pierwsze nie ma tutaj żadnej bazy danych. Po drugie konto FTP przechowuje jedynie gotowe wygenerowane pliki HTML, które nie nadają się do edycji. Cały kod źródłowy strony (czyli to na czym pracuję) jest trzymany w zewnętrznym repozytorium Gita. W moim przypadku repozytorium to jest trzymane w serwisie GitHub. Uznałem, że kiszenie całego kodu tylko dla siebie do niczego nie prowadzi, dlatego z tego miejsca pragnę też poinformować, że postanowiłem zrobić z Redarka projekt open source. Oznacza to, że za pomocą linku zamieszczonego poniżej możecie przejść do oficjalnego repozytorium kodu tego bloga i przejrzeć cały jego kod źródłowy.

<ActionButton to='https://github.com/adan2013/Redark-Gatsby-Blog'>Redark Gatsby Blog - GitHub</ActionButton>

<InfoBlock>Git oraz GitHub są to podstawowe narzędzia każdego dewelopera. Nie będę się skupiał tutaj na opisywaniu ich działania, ponieważ nie jest to cel tego artykułu.</InfoBlock>

No dobrze, mamy kod źródłowy strony, ale skoro Gatsby nie posiada bazy danych, to gdzie przechowywanie są artykuły? Tutaj można wyróżnić dwie taktyki. Pierwsza polega na trzymaniu treści artykułów razem z kodem źródłowym wewnątrz repozytorium Gita w postaci plików Markdown (opowiem o nich szczegółowo później). Drugi sposób wykorzystuje zewnętrzny headless CMS. Jest to oprogramowanie podobne do WordPressa, ale skupione tylko i wyłącznie na gromadzeniu danych, a nie ich prezentacji. Jest to więc taki WordPress bez motywu i tylko z panelem administracyjnym.

Ja w Redarku zdecydowałem się na sposób nr 1 z dwóch powodów. Po pierwsze chciałem maksymalnie uniezależnić się od zewnętrznych serwisów. Wszystko miało być w jednym zależnym ode mnie miejscu. Po drugie blog posiada już tak dużo grafik i innych multimediów, że nie zmieściłby się w darmowym planie żadnego z dostępnych serwisów, a to mocno zwiększyłoby koszty utrzymania witryny.

## Pisanie artykułów

### Przechowywanie treści

W pierwszym akapicie wspominałem o plikach Markdown. W skrócie są to zwykłe pliki tekstowe, które za pomocą prostych symboli pozwalają sformatować (nie ostylować!) pisany tekst. Zaletą pisania takim tekstem jest taka, że całkowicie oddzielamy treść oraz jej wyglądu na stronie. Pisząc artykuł nie określam wyglądu nagłówka lub obrazka. Stawiam jedynie symbol i on oznacza "to jest nagłówek". To, jak on będzie wyglądać na stronie, zależy już tylko i wyłącznie od strony, która wyświetla ten tekst.

<!--parę przykładów Markdowna-->

Wracając do tematu Redarka. Tak jak już wspominałem, treść artykułów przechowuje bezpośrednio w repozytorium Gita. Znajdziesz je w katalogu "src/posts". Dla przejrzystości podzieliłem artykuły na roczniki oraz zastosowałem numerację w nazwach ich plików. Mają one rozszerzenie ".mdx", ponieważ są to pliki Markdown wzbogacone o składnie JSX, a z kolei JSX jest to plik JavaScript wzbogacony o składnię HTML. Brzmi przeraźliwie? Nie ma się tu niczego bać. Oznacza to tyle, że wewnątrz plików MDX można stosować niestandardowe formatowanie tekstu lub reużywalne elementy jak np. przyciski. Zobaczcie na przykład poniżej:

<!--screen treści tego artykułu z action button i info block oraz podgląd na żywo na stronie-->

Chcąc dodać do artykułu, który czytasz, duży przycisk akcji, musiałem użyć znacznika "ActionButton", a do zrobienia niebieskiego bloku informacyjnego "InfoBlock". Jeśli jesteś ciekaw, jak działają te niestandardowe znaczniki, to ich kod znajdziesz w katalogu "src/typography". W plikach artykułów można znaleźć jeszcze jeden nietypowy element, który znajduje się zawsze na ich początku.

<!--screen z meta danymi-->

Są to tzw. meta-dane artykułu, czyli dodatkowe informacje potrzebne do działania witryny, ale nie wchodzące w treść postu. Są one rozpoczynane i kończone potrójnymi znakami myślnika. Moja strona wymaga następujących wartości:

* **title** - tytuł artykułu (nie używam nagłówka pierwszego stopnia w treści artykułu),
* **slug** - adres strony, pod którą będzie dostępny post,
* **date** - data zapisana w formacie YYYY-MM-DD, która jest wyświetlana przy nagłówku artykułu,
* **image** - ścieżka względna do pliku obrazka wyróżniającego,
* **categories** - tablica z nazwami kategorii, do których należy post,
* **tags** - analogicznie to, co z kategoriami,
* **relatedPosts** - tablica artykułami do sekcji "zobacz również" znajdującej się pod artykułem (pozostałe "polecane artykuły" są wybierane automatycznie przez kod).

Jak widzisz, jest to po prostu konfiguracja tego danego artykułu. W WordPressie można to by było wyklikać w odpowiednim panelu opcji, a tutaj muszę wkleić taki tekst z szablonu i go ręcznie uzupełnić.

### Redagowanie treści

Wiemy już, jak są przechowywane artykuły. Teraz opiszę trochę, jak przebiega proces ich redagowania. Pliki Markdown można tworzyć nawet za pomocą windowsowego notatnika. Ja do tego celu używam aplikacji Typora lub czasami środowiska programistycznego (WebStorm lub Visual Studio Code). Zaletą Typory jest to, że formatuje ona lekko pisany przez nas tekst. Jest on nadal zapisany w Markdownie bez styli, ale nagłówki są wyróżnione rozmiarem i krojem czcionki, a obrazki mają swój podgląd.

<!--typora-->

Dodatkowym atutem korzystania z takiej aplikacji jest sprawdzanie błędów pisowni. Typora obsługuje język polski i oferuje podstawową korektę tekstu. Tutaj niestety mam do czynienia z dużym minusem przejścia na Gatsby'ego. Pisząc artykuły w WordPressie w przeglądarce internetowej, nad moim tekstem pieczę sprawowała genialna wtyczka "LanguageTool". Jest to genialne narzędzie wyłapujące nie tylko błędy ortograficzne, ale i stylistyczne. Żadna inna aplikacja, z której korzystałem (nawet Microsoft Word), nie dorównała inteligencji tego rozszerzenia do przeglądarki.

<!--sprawdzanie pisowni wordpress-->

Tymczasowo problem ten rozwiązałem przeklejając artykuł kawałek po kawałki do edytora online dostępnego pod [tym adresem](https://languagetoolplus.com/). Jest to uciążliwe i nieintuicyjne, ale musi takie na razie być. Alternatywą są dostępne w przeglądarce edytory Markdowna, ale niestety albo nie działają one z LanguageTool albo dziwacznie obsługują niestandardowe znaczniki, które niedawno opisywałem. Najlepszym rozwiązaniem dla mnie, o którym w dodatku już myślałem, byłoby napisanie sobie dedykowanego edytora online. Niestety napisanie czegoś takiego wymagałoby bardzo dużo pracy, a nie mam na to czasu. Może kiedyś sobie taki sprawię, na razie korzystam z tego, co mam.

## Sterowanie witryną

Chciałbym powiedzieć jeszcze parę rzeczy na temat zarządzania witryną. Służą do tego dwa pliki znajdujące się w katalogu "src". Są nimi "site-config.json" oraz "post-config.json". Pierwszy z nich, jak sama nazwa wskazuje, dotyczy konfiguracji samej witryny. Znajdują się tam ustawienia takie jak:

* **disqusUrl** - adres witryny, który jest zarejestrowany w serwisie Disqus (obsługa komentarzy),
* **banner** - pozwala mi pokazywać, ukrywać i kontrolować banery promocyjne,
* **recommendation** - sterowanie dodatkowym panelem w bocznej kolumnie, który pozwala mi pokazywać rekomendowane artykuły,
* **mainMenu** - jest to hierarchia i zawartość głównego menu strony,
* **social** - lista moich kont w social mediach, która jest wykorzystywana w panelu bocznym, stopce oraz na stronie "kontakt",
* **footer** - zawartość list z linkami w stopce.

Plik konfiguracyjny postów jest znacznie prostszy. Zawiera on jedynie listę kategorii oraz tagów, jakich używam w artykułach. Pozwala mi to na łatwe sprawdzenie nazw, jakich używanych już w witrynie. Dodatkowo skrypt budujący stronę (o nim za chwilę), dzięki tej liście, sprawdza czy w którymś artykule nie użyłem kategorii lub taga, który nie jest tutaj zadeklarowany. Zapobiega to tworzeniu się literówek, a tym samym bałaganu w artykułach.

## Budowanie witryny

Tak jak wspominałem [w pierwszym artykule](/zegnaj-wordpressie), strona napisana w Gatsby'm działa finalnie na gotowych, wyrenderowanych plikach HTML, co bardzo przyspiesza jej działanie oraz usprawnia indeksowanie w Google. Aby pliki źródłowe strony oraz pliki MDX z artykułami mogły zamienić się w pliki HTML, należy przeprowadzić budowanie wersji produkcyjnej. Nie będę teraz tłumaczył linijka po linijce tego skryptu, ale chciałbym pokazać, z jakimi zadaniami należy się zmierzyć, przygotowując taką witrynę. Ciekawych kodu zapraszam do pliku "gatsby-node.js" znajdującego się w głównym katalogu repozytorium.

Do zbudowania takiej witryny należy napisać odpowiedni mini skrypt, który niejako otworzy każdy z tych artykułów i na podstawie zawartych w nim informacji utworzy jego podstronę. Następną rzeczą, jaką musi wykonać taki skrypt, to przygotowanie przeglądarek artykułów dla każdej kategorii oraz taga wraz z paginacją wyników. Dzięki temu na jednej stronie widoczne jest jednocześnie tylko 10 artykułów, a następne znajdują się na stronie nr 2, 3, 4 itd. Na koniec tworzona jest jeszcze przeglądarka wszystkich postów.

<!--prezentacja przeglądarki artykułów wraz z paginacją-->

Proces generowania podstron jest na bieżąco raportowany w oknie konsoli. Można tam podejrzeć nazwę kategorii lub taga, ilość znalezionych dla niego artykułów oraz ilość stron paginacji. W przypadku napotkania w artykule niezadeklarowanej w pliku "post-config.json" nazwy, skrypt wyświetli ostrzeżenie informujące o możliwości wystąpienia literówki.

## Publikowanie zmian

Wiesz już jak wygląda zarządzanie witryną oraz pisanie dla niej artykułów. Czas na ostatni krok, czyli publikacja tych zmian w Internecie. Po zakończeniu prac nad artykułem następuje commit wprowadzonych zmian, merge wszystkich wymaganych branchy oraz push tych zmian do serwisu GitHub. Oczywiście nie będę tłumaczył tutaj tej terminologii, ponieważ ten artykuł byłby pięć razy dłuższy. Po wysłaniu zmian na zdalne repozytorium są trzy możliwości. Pierwsza polega na ręcznym uruchomieniu komendy budującej stronę oraz wysłania plików na serwer FTP. W przypadku Redarka taka możliwość nie wchodziła w grę, ponieważ pełny build witryny oraz przesłanie wszystkich plików zajmuje około 60-70 minut.

Drugą metodą jest skorzystanie z narzędzi CI/CD. Skrót CD odnosi się do terminu "Continuous Deployment". Jest to oprogramowanie, które po wykryciu nowych zmian w repozytorium automatycznie przeprowadza szereg skonfigurowanych wcześniej czynności prowadzących do wdrożenia nowej wersji strony na serwer docelowy. Ja w trakcie budowania witryny korzystałem z polskiego serwisu [Buddy Works](https://buddy.works/). Jest on bardzo intuicyjny, ponieważ cały proces konfiguracji narzędzia można wyklikać przy pomocy myszki. Dodatkową zaletą Buddy'ego jest to, że optymalizuje on proces budowania strony i wysyła na serwer FTP tylko te pliki, które uległy zmianie. To bardzo usprawnia pracę, przez co czas budowania Redarka spadł z 70 do 4 minut!

<!--pipeline buddy works-->

Niestety rozmiar serwisu ponownie przysporzył mi problemów. Ogromna ilość grafik sprawiła, że przestałem mieścić się w darmowym planie Buddy'ego i zostałem zmuszony z niego zrezygnować. Mimo to naprawdę polecam narzędzie, ponieważ ma ono ogromny potencjał. Chcących dowiedzieć się więcej o tym narzędziu zapraszam do [tego artykułu](https://devstyle.pl/2019/03/28/continuous-integration-delivery-deployment-buddy/).

Pozostała więc trzecia opcja, która jest obecnie przeze mnie używana w Redarku. Pewna zasada programistów brzmi: "jeśli nie powstało narzędzie, które jest Ci potrzebne, to stwórz je samemu". Tak więc postąpiłem i stworzyłem uniwersalne narzędzie do zautomatyzowanego budowania stron opartych o Gatsby'ego oraz różnicowego wysyłania ich na serwer. Tak samo, jak kod bloga, tak i ten jest dostępny publicznie na platformie GitHub. Link do repozytorium znajdziecie poniżej:

<ActionButton to='https://github.com/adan2013/Gatsby-FTP-Deployment'>Gatsby FTP Deployment - GitHub</ActionButton>

Skrypt automatycznie pobiera zmiany z GitHuba, buduje wersje produkcyjną, porównuje jej pliki z poprzednią wersją i wysyła jedynie zmodyfikowane jej elementy. Na koniec wysyła dodatkowo e-mail do właściciela witryny z dokładnym raportem przeprowadzonych czynności. Może nie jest to tak przyjemne i komfortowe jak gotowe CI/DI, ale działa i aktualizuje witrynę w 2-3 minuty :)

<!--screen z maila-->

## Co lepsze: Gatsby czy WordPress?

Czas więc odpowiedzieć na pytanie: czy Gatsby jest lepszy od WordPressa do prowadzenia własnego bloga? Zacznijmy od plusów.

### Git - pełna kopia bezpieczeństwa z historią zmian

Dzięki temu, że mój blog znajduje się w repozytorium Gita, nie muszę się martwić o robinie kopii bezpieczeństwa, co w przypadku WordPressa było bardzo wskazane. Dzięki Gitowi mam dane odseparowane od witryny, bezpiecznie trzymane na serwerach giganta jakim jest GitHub oraz Microsoft - jego obecny właściciel. W dodatku mam pełną kontrolę nad zmianami, jakie wprowadzam w blogu i nawet za 5 lat będę w stanie przywrócić Redarka do początkowego stanu.

### Brak możliwości włamania się na stronę

WordPress z racji swojej popularności jest łakomym kąskiem dla hackerów, którzy próbują co chwilę łamać jego zabezpieczenia, by przejąć kontrolę nad czyjąś witryną. Sprawę bardzo ułatwiały dziesiątki różnej jakości wykonania wtyczki, które miał zainstalowany użytkownik. To one często pozwalały wejść do panelu administratora. Gdy Redark pracował na WordPressie miał dodane chociażby dwuetapowe uwierzytelnienie z Google Authenticator'em, a i tak bałem się, że komuś uda się go kiedyś zawirusować.

W Gatsby'm sytuacja jest kompletnie odwrotna. Redark jest teraz statyczną stroną i posiada żadnego panelu logowania, panelu administratora czy jakichkolwiek wrażliwych danych. Sprawia to, że **Redark jest obecnie w 100% odporny na ataki hackerskie**. Jedyny sposób to włamać się bezpośrednio do hostingu, a to już nie jest takie proste. Mogę teraz spać spokojnie bez potrzeby codziennego aktualizowania zainstalowanych wtyczek. Teraz to ja decyduje, kiedy chcę zainstalować aktualizację, a kiedy nie.

### Większa kontrola nad treścią i wyglądem strony

Nawet posiadając własny motyw w WordPressie nie miałem pełnej kontroli nad sposobem działania pewnych elementów. Dla przykładu chciałem żeby pod treścią artykułu widget "udostępnij artykuł" był przed widgetem "zobacz więcej". Niestety WordPress nie umożliwia kontrolowania kolejności działania wtyczek, a jedynie umożliwia zainstalowanie kolejnej szemranej wtyczki, która niby ma dodać takową funkcjonalność. Aż mnie ciarki przechodzą na tę myśl. W Gatsby'm mam pełną kontrolę nad tym, co robię. Każdy element, każdy tekst widoczny na ekranie to moje dzieło. Są pewne elementy, którymi ciężko w Gatsby'm operować, ale to już opiszę w wadach tego rozwiązania.

### Brak absolutnego linkowania

WordPress miał tę ogromną wadę, że stosował linkowanie absolutne, czyli każdy link, przycisk lub zdjęcie kierowało na adres https... i tak dalej. Powoduje to to, że jakakolwiek próba ruszenia WordPressa z pierwotnej domeny, jest drogą przez mękę. Trzeba kombinować, modyfikować pliki, instalować durne pluginy, a nawet modyfikować bazę danych profesjonalną metodą "Ctrl+F". Doświadczyłem tego dwa razy na Redarku. Pierwsze, gdy migrowałem z niezabezpieczonego http na szyfrowany https. Drugi raz, to gdy chciałem postawić sobie na komputerze kopię witryny do testów i ulepszania mojego autorskiego motywu. Co ciekawe myślicie, że co? Zmieniłem adres redark.pl na localhost i po sprawie? Oj nie ma tak łatwo! Musiałem na sztywno ustawić w nim mój wewnętrzny adres IP komputera! Inaczej nie był bym w stanie testować działania witryny na moim telefonie. A teraz kwintesencja całej sytuacji. Skoro miałem na sztywno zapisany adres IP w witryny, to musiałem skonfigurować wszystkie routery, z którymi łączyłem się z Internetem, aby korzystały z tej samej adresacji oraz przypisywały mi zawsze ten sam adres IP. To wszystko przez to, że WordPress używa adresowania absolutnego!

A co robi Gatsby? Pracuje na linkach relacyjnych, więc mogę go dowolnie przenosić między domenami i wszystko będzie działać. Nowa domena? Spoko, nie ma problemu. Migracja serwisu? Tylko mnie przekopiuj. Serwer testowy w domu? Minuta i gotowe. Czyż to nie jest cudowne?

### Decentralizacja danych

Czas na wady Gatsby'ego. Stosowanie go wymaga na administratorze zdecentralizowania swoich danych. Hosting z FTP to jedno, ale dochodzi jeszcze repozytorium, jakiś headless CMS oraz narzędzie CI/CD. WordPress miał to do siebie, że wszystko działo się w obrębie hostingu i nie trzeba było się bawić z takie integracje. Dla jednych to będzie zaleta, a dla innych wada. Niemniej jednak warto to zaznaczyć.

### Potrzeba budowania strony

Gatsby dzięki pracy na statycznych gotowych plikach jest super szybki. Niestety coś za coś. Potrzeba ponownego budowania strony po każdej zmianie nie jest z pewnością komfortowa. Jesteśmy zmuszeni robić to ręcznie lub wykorzystać gotowe narzędzie CI/CD, co albo nie jest tanie, albo nie jest łatwe.

### Trudniejsze redagowanie tekstów

Tutaj taka zbiorcza wada poświęcona pisaniu artykułów. Są one tworzone w prostym edytorze tekstu, który nie jest tak intuicyjny i przyjemny jak Gutenberg w WordPressie. Oczywiście ma to swoje zalety, np. brak narzuconego stylowania elementów, ale patrząc ogólnie - jest trudniej. Trzeba zapamiętać składnie Markdowna (choć nie jest skomplikowana), a także ręcznie dbać o zapis meta danych na początku artykułu. Mocną wadą (przynajmniej dla mnie) jest brak omawianej wcześniej wtyczki do Chrome'a do sprawdzania pisowni w języku polskim. W Gutenbergu działała ona wyśmienicie, a teraz muszę ręcznie przeklejać tekst kawałek po kawałku, aby nie przekroczyć limitu słów.

### SEO na własną rękę

Każdy użytkownik WordPressa zna wtyczkę Yoast SEO. Choć lubi ona przysparzać problemów, to jest ona niezastąpiona jeśli chodzi o optymalizację strony pod kątem wyszukiwarek internetowych. W przypadku Gatsby'ego otrzymujemy na start jedynie malutki komponent, który pokazuje nam, jak możemy obsłużyć SEO w naszym projekcie. Jego rozbudowa leży jednak po naszej stronie. Wymaga to zaznajomienia się z zasadami indeksowania chociażby Google'a oraz stosowania różnej maści testerów online. Obsługa chociażby obrazków wyróżniających artykuły, to moja robota. Bez tego, po udostępnieniu artykułu w socialach, wyskakiwałby szary prostokąt oznaczający brak grafiki. Jednym słowem: jak sobie pościelesz tak się wyśpisz.

<InfoBlock>Wiele testerów SEO jest płatna, ale da się znaleźć darmowe mniej szczegółowe raporty, które pozwolą na podstawowe przygotowanie witryny pod wyszukiwarki.</InfoBlock>

### Możliwość zwiększenia kosztów prowadzenia serwisu

Tak jak już pewnie zauważyliście w trakcie czytania tego artykułu, podczas przechodzenia na Gatsby'ego często spotykałem się z barierą płatnego planu któregoś z narzędzi. Niestety, ale wykorzystanie tej technologii ciągnie za sobą potrzebę korzystania z dodatkowych serwisów i narzędzi takich jak GitHub, headless CMS czy CI/CD. W przypadku bardziej rozbudowanych portali darmowe plany mogą nie wystarczyć, a to może znacząco zwiększyć koszt utrzymania interesu. Ja jak widzicie po odrobinie kombinatoryki i wykorzystaniu swoich programistycznych umiejętności uniknąłem wydatków. Niemniej jednak prowadzenie witryny w WordPressie było znacznie prostsze i nie wymagało takiej gimnastyki.

### Gatsby też nie jest idealny

Na koniec pozostawiłem trzy poważne problemy, które wynikają już tylko i wyłącznie ze strony Gatsby'ego. Po pierwsze jego cache, który jest wykorzystywany do przyspieszenia budowania strony, często się psuje i zaczyna robić bardzo dziwne rzeczy. Dzieje się to najczęściej podczas dodawania lub usuwania grafik w trakcie działania serwera deweloperskiego. W takim przypadku trzeba usunąć cache i przebudować cały projekt, a to na moim komputerze zajmuje do kilkunastu minut. Twórcy Gatsby'ego na pewno muszą popracować nad jego stabilnością.

Drugą rzeczą są jego obrazki, które przez swoją "specjalność" w postaci konturów SVG nijak nie słuchają się CSS-owych stylów. Po prostu cały dzień można zmarnować na szukaniu sposobu, aby któryś z obrazków wyglądał tak jak chcemy. Największym problemem jest ograniczenie wysokości obrazka wraz z zachowaniem jego proporcji. W Internecie znajdziecie miliony osób, które proszą o pomoc z ich ostylowaniem.

Trzecim problemem są omawiane już niestandardowe znaczniki w plikach MDX. Choć jak widzicie udało mi się je stworzyć, to napsuły mi one solidnie krwi. Cały problem polega na tym, że tekst znajdujący się w znaczniku przestaje być już Markdownem i nie mogę np. użyć kursywy w "InfoBlock-u" (przykład poniżej). W przypadku galerii zostałem zmuszony zrobić dziwaczną sztuczkę programistyczną i ręcznie interpretować składnie Markdowna, aby zamienić ją na właściwe obrazki.

<InfoBlock>To jest zwykły tekst, *a ten tekst powinien być napisany kursywą, a nie jest!* Zamiast tego ma gwiazdki na początku i końcu, które nie zostały zinterpretowane.</InfoBlock>

<!--pokazać działanie interpretacji galerii?-->

## Podsumowanie

To by było na tyle. Mam nadzieję, że wytłumaczyłem Wam choć trochę, jak wygląda prowadzenie bloga w Gatsby'm. Nadal podtrzymuje zdanie, że WordPress to dobre narzędzie, ponieważ zdejmuje z użytkownika wiele ciężaru i postawienie na nim strony jest bardzo proste. Natomiast osobom odważnym, które mają już dość prowadzenia na nim witryny, serdecznie polecam Gatsby'ego. Jeśli mielibyście jeszcze jakieś pytania dotyczące obsługi Gatsby'ego lub migracji z WordPressa, zapraszam do sekcji komentarzy lub na jeden z moich social mediów. Linki do nich znajdziecie w stopce lub na [stronie kontaktowej](/kontakt). Do usłyszenia :)