---
title: "Od czego zacząć dobieranie podzespołów do komputera?"
slug: "od-czego-zaczac-dobieranie-podzespolow"
date: "2019-07-15"
image: "./images/046.jpg"
categories: ["Składanie PC"]
tags: ["komputer"]
relatedPosts: []
---
import AssemblingPcFooter from '../../typography/assemblingPcFooter'

Podczas czytania [poprzedniego artykułu](/okreslanie-potrzeb-i-wymagan/) dowiedziałeś się, jak ważne jest spisanie wszystkich zadań i wymagań dla Twojego przyszłego komputera. Teraz gdy już wiesz, czego potrzebujesz, możesz zacząć dobierać podzespoły do nowego składaka. W tym artykule chciałbym pokazać Ci, od jakich podzespołów warto zacząć kompletowanie.

## Znajomość parametrów

W tym miejscu należy dobrze przyswoić sobie bazę wiedzy zawartą w [sekcji REDARKa pt. "Podzespoły i urządzenia"](/podzespoly-i-urzadzenia/). Znajdują się tam artykuły do każdego z elementów komputera, którymi będziemy się dziś zajmować. Tak jak mówiłem we wstępie do tego poradnika, celem kursu jest to, żeby czytelnik sam spróbował dobrać podzespoły i złożyć jednostkę. Może się nawet okazać, że jeśli uważnie przeczytasz artykuły poświęcone podzespołom, dalszy ciąg tego tekstu nie zdziwi Cię ani trochę. Kolejność dobierania elementów nie została ustalona przypadkowo i wynika jedynie z występujących między nimi zależności (kompatybilności parametrów).

## Zaczynamy...

### CPU+GPU+MOBO

Na moc obliczeniową komputera największy wpływ ma zamontowany w nim [procesor](/procesory/) oraz [karta graficzna](/karty-graficzne/). Montowane są one na powierzchni [płyty głównej](/plyty-glowne-czesc-1/). W przypadku karty graficznej sprawa wygląda prosto. Obecnie prawie każdy model wykorzystuje złącze PCI-Express x16, które posiada chyba każda płyta w standardzie ATX. Gorzej wygląda sprawa z procesorem, który wymaga dedykowanej podstawki (socketu) na powierzchni płyty. Dlatego też pierwszymi podzespołami, które wybierane są do komputera, jest procesor oraz płyta główna.

Przy wyborze najważniejsza jest zasada "wybrać najlepszy, na jaki możemy sobie pozwolić". Oczywiście nie chodzi tutaj o wybór najdroższego procesora, na jaki nas stać, tylko należy wybrać taki model, który nie będzie przewyższał możliwości płyty głównej oraz (opcjonalnej) karty graficznej. Tutaj przydadzą się wspominane już w poprzednim artykule z poradnika ["kalkulatory bottleneck"](https://pc-builds.com/calculator/). Pozwolą one zmniejszyć szanse na pojawienie się negatywnych "wąskich gardeł" w zestawie. Niemniej jednak dane podawane przez kalkulator nie są w 100% miarodajne. Dużo gier nie obciąża równomiernie procesora i karty graficznej. Dlatego też warto sprawdzić jakie osiągi w konkretnych grach daje wybrany przez nas zestaw.

Gdy mamy już dobrany zestaw CPU+GPU trzeba też znaleźć dla nich płytę główną oraz [zestaw chłodzący procesor](/chlodzenie-komputera/). Podczas budowy mocniejszych jednostek warto zainwestować w lepszy model płyty, który na pewno nie będzie ograniczać przepustowości jej podzespołów. Należy pamiętać też, że najnowsze modele procesorów często oprócz specyficznych podstawek wymagają również specjalnych modeli [chipsetów](/plyty-glowne-czesc-1/).

### Pamięć RAM

Gdy już mamy wybrany procesor oraz, co ważniejsze na tym etapie, płytę główną, możemy przystąpić do skompletowania [modułów pamięci operacyjnej](/pamieci-ram/). Pojemność, jakiej potrzebujemy, nie można dokładnie obliczyć. Można stosować przybliżone wartości lub opierać się na wykresach zużycia pamięci ze swoich poprzednich komputerów. Ważne jest też, aby dobrze sprawdzić jaki typ gniazd oraz jakie częstotliwości pracy wspiera nasz płyta główna i zakupić odpowiednie moduły.

### Nośniki pamięci masowych

Gdy już mamy podstawowe elementy wymagane do pracy komputera trzeba pomyśleć o [dyskach, na których będziemy zapisywać nasze dane](/nosniki-pamieci-dyski-hdd-ssd/). Ilość oraz typ nośników, których będziesz potrzebować, musisz ustalić sam. Pamiętaj, że dyski SSD różnią się rozmiarem obudowy od standardowych dysków talerzowych. Wybierana w następnym kroku obudowa musi umożliwić ich stabilne umocowanie.

### Obudowa

Czas zatroszczyć się oto, żeby było gdzie włożyć wszystkie kompletowane przez nas podzespoły. Na tym etapie powinieneś już znać wszystkie dane, które przydadzą Ci się przy wyborze [obudowy](/obudowy-czesc-1/). Pamiętaj, aby dobrze przeanalizować parametry wybranego modelu, ponieważ zbyt słaba obudowa może znacząco ograniczyć Twoje możliwości rozbudowy naszego komputera.

### Zasilacz

Na koniec podzespół, od którego zależy "życie" pozostałych podzespołów. [Zasilacz](/zasilacze/) dobierany jest do zestawu na końcu, ponieważ jego moc musi zostać dobrana do poboru prądu generowanego przez wszystkie elementy komputera. Do jego obliczania najprościej jest użyć jednego z wielu dostępnych w internecie, darmowych kalkulatorów do obliczania mocy zasilacza. Wybierany przez nas model musi też posiadać wszystkie wtyczki potrzebne do zasilania komponentów komputera (płyta główna, procesor, karta graficzna, dyski). Należy pamiętać, że gdy planujemy w przyszłości mocną rozbudowę naszego zestawu, należy uwzględnić to w obliczeniach i wziąć model z większym zapasem mocy.

## Podsumowanie

Teraz powinieneś mieć już zaplanowany zestaw składający się z podstawowych elementów wchodzących w skład jednostki centralnej. Na koniec możesz dobrać pozostałe, opcjonalne podzespoły takie jak [napęd optyczny](/napedy-optyczne/) czy wentylatory chłodzące. W następnym artykule zajmiemy się sprawdzeniem poprawności przygotowanej przez Ciebie konfiguracji, a później przejdziemy już do montażu :)

<AssemblingPcFooter nextPost='/jak-sprawdzic-kompatybilnosc-podzespolow-komputera/'/>
